<div dir="rtl">

# معرفی برنامه‌ی کارشناسی ارشد EIT Digital Master School

سلام! این متن برای معرفی برنامه‌ی [EIT Digital Master School] نوشته شده. من خودم الان دانشجوی سال دوم کارشناسی ارشد این برنامه هستم، و از اونجا که در یک سال اخیر دوستای دور و نزدیک خیلی زیادی در مورد این برنامه از من سئوال میپرسیدن و مخصوصن در چند هفته‌ی اخیر یک سری چیزهای کلی رو مجبور میشدم هربار به دوستای جدید توضیح بدم، تصمیم گرفتم بالاخره این متن رو بنویسم تا اول از همه بچه‌ها رو به اینجا ارجاع بدم تا یه آشنایی کلی با این برنامه به دست بیارن.

## قبل از شروع

[EIT Digital Master School] یک برنامه‌ی کارشناسی ارشده که در اون، شما دو سال تحصیلتون رو در دو دانشگاه و دو کشور مختلف اروپایی میگذرونین. بعضی از معتبرترین دانشگاه‌های اروپایی عضو این برنامه هستن، و امکان گرفتن اسکالرشیپ برای پوشش هزینه‌های زندگی و تحصیل هم وجود داره.

این متن برای کسایی نوشته شده که میخوان در مورد برنامه‌ی کارشناسی ارشد [EIT Digital Master School] بیشتر بدونن و احیانن برای این برنامه اپلای کنن. اول از همه من نکاتی که به نظرم لازمه بدونین رو میگم، و اگه سئوالی داشتید میتونید یک [issue] باز کنین تا در صورت امکان پاسخش رو به اینجا اضافه کنم. به خصوص در فصل اپلای سعی می‌کنم هر روز اینجا رو چک کنم و به سئوال‌های احتمالی شما پاسخ بدم. اگر تونستم هم از دوستای ایرانی دیگه‌ای که مثل من دانشجو یا دانش‌آموخته‌ای EIT هستن دعوت خواهم کرد تجربیاتشون رو به اینجا اضافه کنن.

## مختصری در مورد EIT Digital

موسسه‌ی نوآوری و فناوری اروپا ([EIT]) یک نهاد مستقل اتحادیه‌ی اروپاست که در سال ۲۰۰۸ برای شتاب بخشیدن به نوآوری و کارآفرینی و پژوهش‌های کاربردی در اروپا تأسیس شده. این نهاد چند زیرمجموعه داره، که یکی از اون‌ها [EIT Digital] ئه. EIT Digital وظیفه‌ش گسترش کارآفرینی، نوآوری و پیشرفت در زمینه‌ی فناوری‌های دیجیتاله، و بخش‌های زیادی مثل شتاب‌دهنده‌ی فناوری و ... داره، اما یکی از بخش‌هاش که مورد بحث ماست، [EIT Digital Master School] ئه. وظیفه‌ی مستر اسکول، به گفته‌ی خودشون، جذب و تربیت استعدادهای مورد نیاز اروپا برای کارآفرینی و پژوهش در زمینه فناوری‌های دیجیتاله. این برنامه پنج-شش سال پیش با چند ده دانشجو شروع به کار کرد و در دو سه سال اخیر تعداد ورودی‌ها افزایش چشمگیری داشته به طوری که امسال (دانشجویان ورودی ۲۰۱۸) نزدیک به ۴۰۰ دانشجو وارد این برنامه شدند.

## برنامه‌ی کارشناسی ارشد EIT Digital Master School


از اینجا به بعد برای رعایت اختصار، به جای [EIT Digital Master School] از EIT استفاده میکنم مگر اینکه به طور صریح بگم که منظورم چیز دیگه‌ایه.


برنامه‌ی EIT یک برنامه‌ی کاملن معتبر تحصیلات تکمیلیه و از طرف وزارت علوم ایران هم مورد تأییده و بچه‌هایی که سربازی دارن میتونن به خاطرش معافیت تحصیلی بگیرن. مانند اکثر برنامه‌های کارشناسی ارشد اروپا، شما باید حداقل ۱۲۰ واحد درسی اروپایی (ECTS)  رو در دو سال پاس کنین، که ۳۰ واحد از این ۱۲۰ واحد شما به درس‌های مرتبط با کارآفرینی و استارتاپ و مدیریت و اخلاق تجاری و ... اختصاص داره.

برنامه‌ی مستر اسکول در حال حاضر [شامل ۷ رشته‌ی درسیه](https://masterschool.eitdigital.eu/programmes/):

<div dir="ltr">

* Data Science (DS)

* Human - Computer Interaction & Design (HCID)

* Embedded Systems (ES)

* Autonomous Systems (AS)

* Cloud & Network Infrastructures

* Visual Computing & Communication

* Cyber Security
</div>

برای هر کدوم از این رشته‌ها، تعدادی دانشگاه سال اول (Entry University) و تعدادی دانشگاه سال دوم (Exit University) مشخص شده که جزئیات درس‌های هر رشته و دانشگاه‌های مرتبطشون توی صفحه‌ی مربوط به هر برنامه آورده شده. برای مثال، جزئیات مربوط به رشته‌ی دیتاساینس از [اینجا](https://masterschool.eitdigital.eu/programmes/dsc/) قابل مشاهده‌س.

شما در هنگام اپلای کردن، دو یا سه جفت دانشگاه ورودی/خروجی مورد ترجیح خودتون رو انتخاب میکنید و پرونده‌ی شما بر اساس نیازمندی‌های هر دو دانشگاهِ هر کدوم از اون جفت دانشگاه‌ها بررسی میشه، و اگر پذیرش گرفتید از هر دوی اون دانشگاه‌ها به صورت جداگانه به اضافه‌ی خود EIT Digital Master School پذیرش میگیرید. در سال اول شما یک دانشجوی کاملن رسمی دانشگاه سال اولتون خواهید بود. کلاس‌ها و امکانات و تسهیلات در اختیارِ شما هیچ فرقی با بقیه‌ی بچه‌های پروگرم‌های عادی اون دانشگاه نداره، صرفن شما باید یک سری درس اضافه‌تر یا متفاوت (همون ۳۰ واحد رو به خاطر بیارید) رو هم بگذرونید. البته دانشجوهای عادی اون دانشگاه هم میتونن اون کلاس‌های اضافه رو بردارند.

در واقع کاری که EIT Digital Master School میکنه و فرقی که این برنامه با اپلای کردن عادی برای اون دانشگاه‌ها داره رو میشه به صورت زیر جمع‌بندی کرد:

* شما در دو دانشگاه مختلف در دو کشور مختلف درس میخونید. در سال اول شما دانشجوی تمام وقت دانشگاه سال اولتون هستید، و در سال دوم دانشجوی تمام وقت هر دو دانشگاه. یعنی برای مثال اگر بخواهید میتونید سال دوم در دانشگاه سال اولتون هم واحد بردارید.

* شما به دانشگاه‌ها به صورت مستقیم شهریه پرداخت نمیکنید، بلکه طرف حسابتون EIT ئه. اصولن هم شهریه‌ای که به EIT میدید به مراتب کمتر از شهریه‌ایه که اگر دانشجوی عادی اون دانشگاه بودید باید پرداخت میکردید. برای مثال، شهریه‌ی سالانه‌ی دانشگاه KTH سوئد سالی ۱۶ هزار یوروئه، و دانشجوهای غیراروپایی EIT باید ۱۰ هزار یورو پرداخت کنند، و اگر اسکالرشیپ بگیرند این مقدار به پنج هزار یورو کاهش پیدا میکنه.

* شما در پایان دوره‌ی ارشدتون از هر دو دانشگاه مدرک کامل دریافت میکنید. به این برنامه‌ها اصطلاحن Double Degree میگن. و به خاطر اینکه هر دو دانشگاه مطمئن باشن که مدرکشون به حق اعطا شده، در طول دو سال هماهنگی تنگاتنگی بین آموزش دانشگاه سال اول و سال دوم وجود داره، و برای مثال وقتی از پایان‌نامه‌تون در دانشگاه سال دوم دفاع میکنید، رساله‌ی شما باید به تأیید دانشگاه اول هم برسه تا بتونید فارغ‌التحصیل شید. منتها این هماهنگی جوری انجام میشه که عملن دانشجوها فشار اضافه‌ای رو متحمل نمیشن.

* برای فارغ‌التحصیلی لازم هست که یک دوره‌ی کارآموزی صنعتی یا تحقیقاتی حدودن پنج ماهه رو در نیمه‌ی دوم سال دومتون طی کنید، که میتونه یا توی یه شرکت باشه یا توی یه موسسه تحقیقاتی، که بسته به این که بخواین بعد از اتمام این دوره، وارد دوره‌ی دکترا بشین یا وارد بازار کار، میتونین بین این دو نوع تز انتخاب کنید.

* شما به خاطر اون ۳۰ واحدی که مرتبط با نوآوری و کارآفرینی هست (Innovation & Entrepreneurship یا به اختصار I&E) یک مدرک Minor هم دریافت میکنید، و این شانس خیلی خیلی خوبی برای تصدی پست‌های مدیریت نوآوری و ... توی شرکت‌های مختلف به شما میده. در واقع یکی از هدف‌های این برنامه، آموزش دانشجوها برای تصدی این پست‌هاست.

* برنامه‌ی EIT یکی از معدود برنامه‌های کارشناسی ارشد اروپاست که امکان گرفتن اسکالرشیپ براش وجود داره. البته هر چند سال یکبار مقدار و انواع اسکالرشیپ‌هایی که میدن فرق میکنه، ولی اصولن دو نوع اسکالرشیپ وجود داشته در این سال‌ها: Merit و Excellence. گرفتن هر کدوم از این‌ها باعث میشه شهریه‌ای که پرداخت میکنید نصف بشه، و تفاوتشون فقط در میزان کمک‌هزینه‌ی پرداختی ماهانه‌ست:  اسکالرشیپ Merit ماهی ۵۰۰ یورو و اسکالرشیپ Excellence، ماهی ۷۵۰ یورو. البته برای دوره‌ی ما (ورودی‌های ۲۰۱۷) کمک‌هزینه‌ی ماهانه‌ی اسکالرشیپ Excellence ماهی ۱۰۰۰ یورو بود و برای ورودی‌های جدید کمتر شده. اسکالرشیپ شما با همون شرایط قابل تمدیده و شرطش اینه که درس‌های سال اولتون رو با موفقیت گذرونده باشید (تا امسال که به نمره‌ها کاری نداشتن، صرفن میخواستن ببینن ۶۰ واحد مصوب رو پاس کردید یا نه). پرداخت شهریه و دریافت کمک‌هزینه هم هر شش ماه یکبار صورت میگیره، یعنی شما هر شش ماه یکبار شهریه‌ی نیم‌سال پیش رو رو میدین و همون حوالی کمک هزینه‌ی شش ماه بعدی رو به صورت یکجا دریافت میکنید.

* به خاطر ذات این برنامه، و برنامه‌ها و ایونت‌های متنوعی که دفترهای EIT هر شهر در طول سال برای دانشجوها برگزار میکنند، دانشجوها به راحتی میتونند یک شبکه‌ی خیلی قوی از دانشجوها، استادها، سرمایه‌گذارها، تصمیم‌گیرندگان، فعالان تجاری و ... در کل اروپا تشکیل بدن. این شاید مهم‌ترین مزیت بلندمدت تحصیل در این برنامه باشه. ضمن این که شما زندگی و تحصیل در دو شهر و دو کشور مختلف رو تجربه می‌کنید و همچنین یک مدرسه‌ی تابستانی دوهفته‌ای اجباری هم هست که جلوتر توضیح میدم و به گسترش این شبکه کمک خیلی خیلی زیادی میکنه.

* به خاطر شبکه‌ی همکاران و [شرکای] EIT Digital که شامل بزرگترین شرکت‌ها و موسسه‌های تحقیقاتی اروپا مثل اریکسون، فیلیپس، ولوو، اسپاتیفای، زیمنس، هووآوی، ایرباس، و نوکیاست، دانشجوهای EIT  به راحتی میتونن با این شرکت‌ها ارتباط برقرار کنند و برای کارآموزی یا کار یا پژوهش در اون‌ها مشغول بشن.

* صرف نظر از این که اسکالرشیپ به شما تعلق بگیره یا نه، شما از طرف دولت سوئد در تمام دو سال تحصیلیتون بیمه خواهید بود و نیازی به پرداخت حق بیمه‌ی جداگانه ندارید.

لازم به ذکره که محدودیتی برای ادامه‌ی تحصیل برای مقاطع بالاتر وجود نداره و خیلی از بچه‌ها دارن درسشون رو در مقطع دکترا ادامه میدن. البته خب مثل همه جای دیگه لازمه‌ی گرفتن پذیرش برای مقطع دکترا این هست که سابقه‌ی پژوهشی خوبی داشته باشید پس بهتر هست که تز کارشناسی ارشدتون رو مبتنی بر پژوهش انتخاب کنید که بتونید نتایجش رو در یک کنفرانس یا ژورنال هم منتشر کنید.

## برنامه‌های جنبی
همون‌طور که بالاتر اشاره کردم در طول تحصیلتون از طرف EIT برای دانشجوها برنامه‌های جنبی مختلفی برگزار میشه. 
دو برنامه‌ی اصلی که اجباری هم هستند، جشن شروع دوره (Master Kick-Off Ceremony) و مدرسه‌ی تابستانی (Summer School)  هستن. 
تمام هزینه‌های شرکت در این دو برنامه ( سفر، اقامت، و خورد و خوراک و ...) به صورت تمام و کمال از طرف EIT پرداخت میشه. 

### Master Kick-Off Ceremony

 یکی دو ماه بعد از شروع سال تحصیلی اول، همه‌ی بچه‌های ورودی جدید رو در یکی از دانشگاه‌ها برای یک آخر هفته جمع می‌کنند که بهش میگن [Master Kick-Off]. در این آخر هفته هم بچه‌ها بیشتر با هم‌ورودی‌ها و یه سری از سال بالایی‌هاشون آشنا میشن، هم یه چالش بیزینس-طور، یه جورایی شبیه استارتاپ ویکند، برگزار میشه. این برنامه اواخر اکتبر برگزار میشه. سال گذشته این برنامه در دانشگاه آلتو در هلسینکی برگزار شد و امسال توی دانشگاه سوربن پاریس بود.

### Summer School (مدرسه‌ی تابستانی)

دومین برنامه‌ی اجباری‌ای که باید شرکت کنید و چهار یا پنج واحد از ۱۲۰ واحد شما رو به خودش اختصاص میده، دوره‌ی دو‌هفته‌ای [مدرسه‌ی تابستانیه](https://masterschool.eitdigital.eu/summer-schools/)، که در تابستون بعد از اتمام سال اول برگزار میشه. معمولن حدود ده مدرسه/شهر این دوره رو برگزار میکنند و شما با توجه به علایقتون میتونید از چند ماه قبل دو یا سه مدرسه‌ای که دوست دارید رو انتخاب کنید و بر اساس اولویت‌بندی‌ای که کردین و یه سری شرایط دیگه (مثلن مرتبط بودن موضوع سامراسکول با رشته‌ی شما، یا شلوغی یا خلوتی اون سامراسکول) برای شرکت در یکی از اون‌ها انتخاب میشید. تمام هزینه‌های مربوط به این دوره (بلیت هواپیما و هتل و ...) هم از طرف EIT پرداخت میشه.

یک خوبیش این هست که شما میتونید در سامراسکول مربوط به رشته‌های دیگه هم شرکت کنید و یه آشنایی کلی با یه زمینه‌ی دیگه به دست بیارید. معمولن هفته‌ی اول سامراسکول شامل یه سری ارائه و کارگاه مرتبط با تکنولوژی‌هاست و هفته‌ی دومش یه چالش بیزینسی هست که با تیمتون باید روی یه ایده کار کنید و در انتها جلوی هیئت داوران ارائه بدید. این دوره تجربه‌ی خیلی جالبیه و چون حدود دو هفته با سی-چهل تا از بچه‌های دیگه هستید خاطرات و دوستی‌های موندگاری در خلالش شکل میگیره. برای مثال اطلاعات مربوط به دوره‌هایی که امسال برگزار شدن [از این صفحه](https://www.eitdigital.eu/eit-digital-academy/summer-schools/) قابل دسترسیه.

## درس‌ها، کارآموزی و تز، و فارغ‌التحصیلی

سال اول شما اصولن به گذروندن درس‌های پایه‌ای رشته‌ی تحصیلیتون میگذره - یادآوری میکنم که درس‌های هر سال/دانشگاه در صفحه‌ی مربوط به هر رشته قابل مشاهده‌ست (از [اینجا](https://masterschool.eitdigital.eu/programmes/) میتونین صفحه‌ی مربوط به هر رشته رو پیدا کنین)، ولی در کنارش میتونین در دانشگاه یا شرکت‌های مختلف به کار هم مشغول بشید. البته مقدار ساعت کاری مجاز در هر کشور با توجه به قوانین اون کشور فرق میکنه ولی اصولن حداقل ده ساعت در هفته بین همه مشترکه. 

سال دوم مقداری متفاوته. نیمه‌ی اول (دو کوارتر اول) سال تحصیلی رو باز به گذروندن تعدادی درس اختصاص داره ولی انتظار میره که نیمه‌ی دوم سال تحصیلیتون روی تز کارشناسی ارشد و کارآموزیتون کار کنید. در تقریبن تمام رشته‌ها و دانشگاه‌ها برای انتخاب محل کارآموزی یا موضوع تز کارشناسی ارشدتون دستتون خیلی بازه (البته یکی دو تا دانشگاه هستن که قوانین سختگیرانه‌تری دارند و یک مقداری محدود میکنند انتخاب‌ها رو). فقط کافیه که موضوعش یه ربطی به رشته‌ی اصلی شما داشته باشه و مسئول برنامه‌ی EIT در دانشگاه سال دوم شما (که یکی از استادهای همون دانشگاهه) با پروپوزال شما موافقت کنه (که دنگ و فنگ‌های ایران رو نداره اصلن). مثلن خیلی از بچه‌های Human Computer Interaction & Design تزشون رو در مورد ماشین لرنینگ و دیپ لرنینگ برمیدارن، یا یه سری از بچه‌های دیتاساینس تزشون رو مرتبط با Cloud Computing انتخاب میکنند. در مورد محل گذروندنش هم باز وضع به همین منواله، و شما میتونید در خارج از اروپا هم مشغول بشید. مثلن یکی از دوستای من تزش رو در MIT میگذرونه و یکی دیگه از بچه‌ها داره میره کالیفرنیا که توی یه استارتاپ کارآموزیش رو بگذرونه. یکی از بچه‌های دوره‌ی قبل هم گویا توی Uber توی دبی کارآموزیش رو گذروند. خلاصه این طوری نیست که مجبور باشید حتمن توی همون شهر سال دومتون بمونید.

همونطور که گفتم شما دانشجوی تمام وقت دانشگاه‌های سال اول و دومتون محسوب میشید و فرقی بین شما با مثلن کسی که مستقیم برای KTH اپلای کرده و ادمیشن گرفته نیست. صرفن شما کارهای ثبت نام و شهریه‌تون از طریق EIT Digital Master School Office انجام میشه و باید سه چهارتا درس بیشتر/متفاوت از دانشجوهای دیگه بگذرونین. دوباره تأکید میکنم که اینطوری نیست که کلاس جداگونه‌ای برای دانشجوهای EIT تشکیل بشه. شما دانشجوی تمام و کمال اون دانشگاه‌ها خواهید بود و از هر دوی اون‌ها مدرک کامل دریافت خواهید کرد.

## اقدام برای گرفتن پذیرش (یا همون اپلای کردن!)

فصل اپلای برای EIT Digital Master School هر سال اواخر پاییز شروع میشه. فرستادن درخواست هزینه‌ای نداره ولی باید ریزنمرات و نمره‌ی زبانتون رو به صورت رسمی براشون ارسال کنید، یعنی ریزنمرات و/یا مدرکتون رو با پست و به صورت مهر و موم شده (یعنی همونطوری که برای همه‌ی دانشگاه‌ها میفرستید) و نمره‌ی زبانتون رو به صورت رسمی از طریق موسسه‌ی برگزارکننده (مثلن ETS برای تافل) برای دفتر مستر اسکول که توی دانشگاه KTH سوئده بفرستید.

برای نمره‌ی زبان یه حد نصابی دارند که یه خورده سرش گیر هستند (برای امسال، تافل حداقل ۹۲ (با رایتینگ حداقل ۲۲) و آیلتس حداقل ۶.۵) و موردهایی رو در جریانم که صرفن به خاطر اینکه نمره‌ی زبان از اون حد پایین‌تر بوده ریجکت شدند. 

اگر دانشجوی سال آخر لیسانس هستید هم لازمه به جای مدرک لیسانستون، یه نامه از آموزش دانشگاه (یا جای مشابه، برای مثال من این نامه رو از رییس دانشکده‌ی خودمون گرفتم و اوکی بود) بگیرید که توش ذکر بشه که شما تا مثلن تابستون فارغ‌التحصیل خواهید شد. این نامه رو لازم نیست جداگونه پست کنید و کافیه در پرتال آپلودش کنید.

سالی که من اپلای کرده بودم لازم بود دو توصیه‌نامه (Recommendation Letter) هم آپلود کنیم ولی گویا از پارسال دیگه به توصیه‌نامه نیازی نیست. ولی به هرحال اگر قسمتی هست که بشه Additional Files and Documents رو بارگذاری کرد، پیشنهاد میکنم یک یا دو توصیه‌نامه هم در اون قسمت آپلود کنید.

شما نیاز به یک Statement of Purpose هم دارید که یک مقداری با SOP هایی که برای جاهای دیگه میفرستید متفاوته، چون بخشی از اون رو باید به معرفی یه ایده‌ی بیزینسی که دارید اختصاص بدید. برای این کار به نظرم خیلی خوبه که ایده‌تون رو در قالب ‌[Business Model Canvas](https://en.wikipedia.org/wiki/Business_Model_Canvas) شرح بدین و تحلیل کنید، چون این قالبیه که توی درس‌ها و مسابقات ما خیلی استفاده میشه و به نظرم با این کار دلشون رو خواهید برد :D.

تمامی شرایط و مدارک مورد نیاز برای اپلای کردن توی سایت خود مستر اسکول و [اینجا](https://masterschool.eitdigital.eu/application/) به تفصیل شرح داده شده. مطمئن بشید که خوبِ خوب اطلاعات اونجا رو میخونین و استنادتون به مطالب اونجا باشه، چون هر سال یه سری چیزا تغییر میکنه.

در مورد تاریخ اپلای کردن هم دقت کنید که دو بازه برای اپلای کردن مشخص میکنند که اگر میخواهید برای گرفتن اسکالرشیپ درنظرتون بگیرند **حتمن** و **حتمن** باید در بازه‌ی اول اقدام کنید. من سال اولی که برای EIT اپلای کردم یه ربع (پانزده دقیقه!) بعد از تموم شدن بازه‌ی اول درخواستم رو فرستادم، و سر همین قضیه با اینکه پذیرش گرفتم ولی من رو برای گرفتن اسکالرشیپ مدنظر قرار ندادن و سال بعدش دوباره اپلای کردم. خلاصه سر این چیزها خیلی گیر هستند و کارتون رو به لحظه‌ی آخر موکول نکنید!

در رزومه‌ای که میفرستید هم خوبه که به کارهای فوق‌برنامه و سوابق کاری (اگر دارید) و احیانن فعالیت‌های مرتبط با استارتاپ‌ها (اگر دارید که خیلی خوب میشه) اشاره کنید. تا جایی که در جریان هستم اپلیکیشن‌ها رو با دقت زیادی بررسی میکنند پس نگران نادیده گرفته شدن پرونده‌تون نباشید.

نکته‌ی دیگر که شاید در مورد برخی از شما صدق کنه اینه که اگر قبلن مدرک کارشناسی ارشد گرفته‌اید باز هم میتونید برای این برنامه اپلای کنید و از این بابت محدودیتی وجود نداره (برای اطمینان بیشتر این سئوال رو خودم از مسئول برنامه پرسیدم).



###  یک راه جدید: پذیرش گرفتن از طریق Coursera

EIT قصد داره [یک سری کورس و اسپشالیزیشن آنلاین](https://www.coursera.org/eitdigital) از طریق کورسرا ارائه بده و تعدادی از دانشجوها رو از اون طریق جذب کنه. پارسال برای اولین بار این کار رو کردن و دوتا از بچه‌هایی که [اسپشالیزیشن مربوط به Embedded Systems](https://www.coursera.org/specializations/embedded-systems-security) رو با موفقیت گذرونده بودن از اواخر کوارتر دوم (پایان نیم سال اولِ سال اول) پذیرش برنامه‌ی حضوری رو گرفتن و به جمع ما پیوستن، و از قضا هر دوشون هم برای سال اولشون به دانشگاهی که من بودم (TU Eindhoven) اومدن. اگر به این رشته‌ها علاقه دارید گذروندن و گرفتن مدرک‌های کورسرای این درس‌ها و اسپشالیزیشن‌ها به نظرم شانس شما رو برای اخذ پذیرش و اسکالرشیپ خیلی خیلی زیاد میکنه. در واقع درس‌هایی که برای Embedded Systems ارائه شده بود همون درس‌هایی بودن که بچه‌ها توی نیم سال اول توی دانشگاه ما میخوندن، و برای چندتا از درس‌ها این دوتا دوست ما باید دوباره امتحان حضوری و در دانشگاه میدادن. 

برای تمامی رشته‌ها هم گذروندن درس‌های مربوط به [اسپشالیزیشن نوآوری](https://www.coursera.org/specializations/value-creation-innovation) رو توصیه میکنم. اگر بتونید خیلی زود این درس‌ها رو بگذرونید و مدرکش رو اخذ کنید (که به راحتی هم میشه براشون Financial Aid گرفت که بشه بدون پرداخت هزینه به طور کامل در درس‌ها ثبت نام و مدرکش رو دریافت کرد) به نظرم شانستون برای گرفتن پذیرش و اسکالرشیپ رو خیلی بالا میبرید.


## پیشنهاد من برای انتخاب دانشگاه‌ها

اگر نظر من رو بخواید، اول از همه به کیفیت دانشگاه‌ها و گروه‌های مرتبط با رشته‌تون در اون دانشگاه‌ها دقت کنید. همه‌ی دانشگاه‌های همکار EIT جزو معتبرترین دانشگاه‌های اروپا و دنیا هستند ولی بعضی اوقات یک سری گروه‌ها توی یک سری دانشگاه‌ها هستند که در زمینه‌ی خودشون جزو پیشروها در دنیا به شمار میرن.

نکته‌ی بعدی اینه که لزومی نداره کارآموزی یا تزتون رو در شهر/کشور سال دومتون بگذرونید، البته درصد خوبی از بچه‌ها چون حوصله‌ی جابجایی دوباره رو ندارند دیگه برای شرکت‌ها یا موسسه‌های شهرها و کشورهای دیگه اصلن اپلای نمی‌کنند و ترجیح میدن توی همون شهر بمونن، ولی همونطور که بالاتر اشاره کردم محدودیتی از این بابت وجود نداره. مثلن یک سری از بچه‌ها هستن که سال اولشون کاری رو با یه شرکت یا موسسه‌ی تحقیقاتی توی همون شهر شروع میکنند و بعد از پایان نیم‌سال اول سال دومشون دوباره به شهر سال اولشون برمی‌گردند و تز و کارآموزیشون رو در اونجا میگذرونن و فقط چند روز برای دفاع از رساله‌شون به دانشگاه دوم برمی‌گردند. 

همونطور که همیشه به بچه‌ها میگم، مهمترین بخش این پروسه، رسیدن به دانشگاه سال اوله. به خاطر همین دقت کنید که پروسه‌ی اخذ ویزا و ورود به دانشگاه/کشوری که برای سال اولتون انتخاب میکنید چطوریه. مثلن انتخاب دانشگاه‌های آلمان رو برای سال اول به هیچ‌وجه توصیه نمیکنم چون گویا باید بیش از یک سال برای گرفتن نوبت مصاحبه منتظر بمونید، و Defer کردنِ ادمیشن برای EIT تعریف نشده. تجربه‌ی شخصی خودم از گرفتن ویزای هلند خیلی خوب بوده. در هلند دانشگاه خودش براتون درخواست ویزا میکنه و وقتی با درخواست ویزاتون موافقت بشه، شما صرفن باید یک وقت در سفارت بگیرید که پاسپورتتون رو بهشون بدید که ویزا رو بچسبونن، و بسته به زمانی که این وقت رو میگیرید از چند روز تا یکی دو هفته طول میکشه. سفارت هلند هیچ دخالتی در روند ویزا گرفتن و بررسی مدارک من نداشت. ولی تا جایی که میدونم برای گرفتن ویزای یه سری از کشورها لازمه که شما مدارک دانشگاه و بعضن دیپلم دبیرستان و ... رو اول به تأیید سفارت اون کشور برسونید و ... خلاصه دنگ و فنگ داره. خلاصه گرفتن ویزای سال اول خیلی مهمتره چون برای سال دوم شما مستقیمن میتونید از سفارت‌های اروپایی اون کشورها اقدام کنید و کار خیلی سریعتر پیش میره.

## هزینه‌های زندگی و تحصیل

اگر اسکالرشیپ گرفتید، با مقداری کار پاره وقت به راحتی میتونید هزینه‌ی تحصیل و زندگی خودتون رو دربیارید. کار دانشجویی خیلی عادی و تعریف‌شده‌ست و اگر مرتبط با رشته‌های خودتون بتونین کار پیدا کنین (که چون دانشجوی دانشگاه‌های معتبر هستید کارِ راحتیه) هم تجربه‌ی خیلی خوبی کسب میکنید هم حقوقش خوبه. TA شدن توی درس‌های دانشگاه‌ها هم حقوق خوبی داره، شاید بد نباشه درس‌هایی که توی دانشگاه‌های مقصدتون ارائه میشه رو نگاه کنید و خودتون رو برای تدریس‌یاری اون درس‌ها آماده کنید. خلاصه اگر اسکالرشیپ گرفتید چون شهریه‌تون هم نصف میشه، با کار پیدا کردن میتونید از پس هزینه‌ها بربیایید. اگر اسکالرشیپ بالاتر (۷۵۰ یورویی) رو بگیرید شاید نیازی به کار کردن هم نباشه.


## سخن آخر

اگر تا اینجای این متن رو خوندید، خسته نباشید! :D. خوبی تحصیل در اروپا اینه که در کنار کیفیت بالای آموزش و زندگی دانشجویی، به ایران خیلی نزدیکه و امکان برگشت خیلی بیشتره، منتها خیلی از بچه‌ها با این برنامه آشنایی ندارن و نمیدونن برای مقطع کارشناسی ارشد در اروپا هم امکان گرفتن اسکالرشیپ (فاند!) وجود داره.

سعی کردم تجربیات شخصی و مواردی که توی سئوال‌های بچه‌ها زیاد تکرار میشد رو پوشش بدم، منتها حتمن مواردی هست که به ذهنم نرسیده. اگر سئوالی دارید یا میخواید راجع به جزئیات بیشتر بدونید، یک [issue] باز کنید و اونجا با هم صحبت می‌کنیم. 

[EIT]: https://eit.europa.eu/
[EIT Digital]: https://eitdigital.eu/
[EIT Digital Master School]: https://masterschool.eitdigital.eu/
[issue]: https://github.com/ssheikholeslami/EIT-Digital-In-Farsi/issues/new
[شرکای]: https://www.eitdigital.eu/about-us/partners/
[Master Kick-Off]: https://masterschool.eitdigital.eu/kickoff